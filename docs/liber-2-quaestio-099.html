<!DOCTYPE HTML>
<html xmlns:f="http://functions" lang="nl">
   <head>
      <meta http-equiv="Content-Type" content="text/html; charset=UTF-8">
      <title>Quaestio 99 - Summa Theologiae</title>
      <meta name="HandheldFriendly" content="true">
      <meta name="viewport" content="initial-scale=1.0, user-scalable=yes, width=device-width">
      <meta name="apple-mobile-web-app-title" content="Summa Theologiae">
      <meta property="og:title" content="Prima secundae Quaestio 99 - Summa Theologiae">
      <meta property="og:description" content="Theologische Summa van den H. Thomas van Aquino, Latijnsche en Nederlandsche tekst uitgegeven door een groep Dominicanen">
      <meta property="og:image" content="https://summa.gelovenleren.net/images/euclid/poster-closeup.jpg?v=1">
      <meta name="twitter:card" content="summary_large_image">
      <meta name="twitter:title" content="Summa Theologiae">
      <meta name="twitter:description" content="Theologische Summa van den H. Thomas van Aquino, Latijnsche en Nederlandsche tekst uitgegeven door een groep Dominicanen">
      <meta name="twitter:image" content="https://summa.gelovenleren.net/images/euclid/poster-closeup.jpg?v=1">
      <link rel="icon" type="image/png" href="favicon-32x32.png" sizes="32x32">
      <link rel="icon" type="image/png" href="favicon-16x16.png" sizes="16x16">
      <link href="https://use.typekit.net/voh3vfd.css" rel="stylesheet" type="text/css">
      <link href="styles/summa.css" rel="stylesheet" type="text/css">
      <link href="styles/shapes.css" rel="stylesheet" type="text/css"><script src="https://cdnjs.cloudflare.com/ajax/libs/jquery/3.3.1/jquery.min.js" type="text/javascript"></script><script type="text/javascript" src="scripts/summa.js"></script><script type="text/javascript" src="scripts/shapes.js"></script></head>
   <body>
      <header><a href="liber-2-quaestio-099.html#" id="nav-toggle"><i class="fal fa-bars"></i></a><a href="index.html" id="logo">Summa Theologiae</a><nav id="nav-primary">
            <ul>
               <li id="nav-home"><a href="index.html">Summa</a></li>
               <li><a href="liber-.html">Prooemium</a></li>
               <li><a href="liber-1-quaestio-001.html">Prima pars</a></li>
               <li><a href="liber-2-quaestio-001.html">Prima secundae</a></li>
               <li><a href="liber-3-quaestio-001.html">Secunda secundae</a></li>
               <li><a href="liber-4-quaestio-001.html">Tertia pars</a></li>
               <li><a href="about.html">Over deze website</a></li>
            </ul>
         </nav><a id="nav-secondary-toggle" href="liber-2-quaestio-099.html#"><span id="nav-secondary-toggle-label">Quaestio</span><i class="fal fa-angle-double-down"></i></a><a id="nav-ternary-toggle" href="book1.html#"><span id="nav-ternary-toggle-label">Articulus</span><i class="fal fa-angle-double-down"></i></a></header>
      <main id="main">
         <nav id="nav-secondary">
            <ul class="nav-secondary-list">
               <li><a href="liber-2-quaestio-001.html">Quaestio 1<br></a></li>
               <li><a href="liber-2-quaestio-002.html">Quaestio 2<br></a></li>
               <li><a href="liber-2-quaestio-003.html">Quaestio 3<br></a></li>
               <li><a href="liber-2-quaestio-004.html">Quaestio 4<br></a></li>
               <li><a href="liber-2-quaestio-005.html">Quaestio 5<br></a></li>
               <li><a href="liber-2-quaestio-006.html">Quaestio 6<br></a></li>
               <li><a href="liber-2-quaestio-007.html">Quaestio 7<br></a></li>
               <li><a href="liber-2-quaestio-008.html">Quaestio 8<br></a></li>
               <li><a href="liber-2-quaestio-009.html">Quaestio 9<br></a></li>
               <li><a href="liber-2-quaestio-010.html">Quaestio 10<br></a></li>
               <li><a href="liber-2-quaestio-011.html">Quaestio 11<br></a></li>
               <li><a href="liber-2-quaestio-012.html">Quaestio 12<br></a></li>
               <li><a href="liber-2-quaestio-013.html">Quaestio 13<br></a></li>
               <li><a href="liber-2-quaestio-014.html">Quaestio 14<br></a></li>
               <li><a href="liber-2-quaestio-015.html">Quaestio 15<br></a></li>
               <li><a href="liber-2-quaestio-016.html">Quaestio 16<br></a></li>
               <li><a href="liber-2-quaestio-017.html">Quaestio 17<br></a></li>
               <li><a href="liber-2-quaestio-018.html">Quaestio 18<br></a></li>
               <li><a href="liber-2-quaestio-019.html">Quaestio 19<br></a></li>
               <li><a href="liber-2-quaestio-020.html">Quaestio 20<br></a></li>
               <li><a href="liber-2-quaestio-021.html">Quaestio 21<br></a></li>
               <li><a href="liber-2-quaestio-022.html">Quaestio 22<br></a></li>
               <li><a href="liber-2-quaestio-023.html">Quaestio 23<br></a></li>
               <li><a href="liber-2-quaestio-024.html">Quaestio 24<br></a></li>
               <li><a href="liber-2-quaestio-025.html">Quaestio 25<br></a></li>
               <li><a href="liber-2-quaestio-026.html">Quaestio 26<br></a></li>
               <li><a href="liber-2-quaestio-027.html">Quaestio 27<br></a></li>
               <li><a href="liber-2-quaestio-028.html">Quaestio 28<br></a></li>
               <li><a href="liber-2-quaestio-029.html">Quaestio 29<br></a></li>
               <li><a href="liber-2-quaestio-030.html">Quaestio 30<br></a></li>
               <li><a href="liber-2-quaestio-031.html">Quaestio 31<br></a></li>
               <li><a href="liber-2-quaestio-032.html">Quaestio 32<br></a></li>
               <li><a href="liber-2-quaestio-033.html">Quaestio 33<br></a></li>
               <li><a href="liber-2-quaestio-034.html">Quaestio 34<br></a></li>
               <li><a href="liber-2-quaestio-035.html">Quaestio 35<br></a></li>
               <li><a href="liber-2-quaestio-036.html">Quaestio 36<br></a></li>
               <li><a href="liber-2-quaestio-037.html">Quaestio 37<br></a></li>
               <li><a href="liber-2-quaestio-038.html">Quaestio 38<br></a></li>
               <li><a href="liber-2-quaestio-039.html">Quaestio 39<br></a></li>
               <li><a href="liber-2-quaestio-040.html">Quaestio 40<br></a></li>
               <li><a href="liber-2-quaestio-041.html">Quaestio 41<br></a></li>
               <li><a href="liber-2-quaestio-042.html">Quaestio 42<br></a></li>
               <li><a href="liber-2-quaestio-043.html">Quaestio 43<br></a></li>
               <li><a href="liber-2-quaestio-044.html">Quaestio 44<br></a></li>
               <li><a href="liber-2-quaestio-045.html">Quaestio 45<br></a></li>
               <li><a href="liber-2-quaestio-046.html">Quaestio 46<br></a></li>
               <li><a href="liber-2-quaestio-047.html">Quaestio 47<br></a></li>
               <li><a href="liber-2-quaestio-048.html">Quaestio 48<br></a></li>
               <li><a href="liber-2-quaestio-049.html">Quaestio 49<br></a></li>
               <li><a href="liber-2-quaestio-050.html">Quaestio 50<br></a></li>
               <li><a href="liber-2-quaestio-051.html">Quaestio 51<br></a></li>
               <li><a href="liber-2-quaestio-052.html">Quaestio 52<br></a></li>
               <li><a href="liber-2-quaestio-053.html">Quaestio 53<br></a></li>
               <li><a href="liber-2-quaestio-054.html">Quaestio 54<br></a></li>
               <li><a href="liber-2-quaestio-055.html">Quaestio 55<br></a></li>
               <li><a href="liber-2-quaestio-056.html">Quaestio 56<br></a></li>
               <li><a href="liber-2-quaestio-057.html">Quaestio 57<br></a></li>
               <li><a href="liber-2-quaestio-058.html">Quaestio 58<br></a></li>
               <li><a href="liber-2-quaestio-059.html">Quaestio 59<br></a></li>
               <li><a href="liber-2-quaestio-060.html">Quaestio 60<br></a></li>
               <li><a href="liber-2-quaestio-061.html">Quaestio 61<br></a></li>
               <li><a href="liber-2-quaestio-062.html">Quaestio 62<br></a></li>
               <li><a href="liber-2-quaestio-063.html">Quaestio 63<br></a></li>
               <li><a href="liber-2-quaestio-064.html">Quaestio 64<br></a></li>
               <li><a href="liber-2-quaestio-065.html">Quaestio 65<br></a></li>
               <li><a href="liber-2-quaestio-066.html">Quaestio 66<br></a></li>
               <li><a href="liber-2-quaestio-067.html">Quaestio 67<br></a></li>
               <li><a href="liber-2-quaestio-068.html">Quaestio 68<br></a></li>
               <li><a href="liber-2-quaestio-069.html">Quaestio 69<br></a></li>
               <li><a href="liber-2-quaestio-070.html">Quaestio 70<br></a></li>
               <li><a href="liber-2-quaestio-071.html">Quaestio 71<br></a></li>
               <li><a href="liber-2-quaestio-072.html">Quaestio 72<br></a></li>
               <li><a href="liber-2-quaestio-073.html">Quaestio 73<br></a></li>
               <li><a href="liber-2-quaestio-074.html">Quaestio 74<br></a></li>
               <li><a href="liber-2-quaestio-075.html">Quaestio 75<br></a></li>
               <li><a href="liber-2-quaestio-076.html">Quaestio 76<br></a></li>
               <li><a href="liber-2-quaestio-077.html">Quaestio 77<br></a></li>
               <li><a href="liber-2-quaestio-078.html">Quaestio 78<br></a></li>
               <li><a href="liber-2-quaestio-079.html">Quaestio 79<br></a></li>
               <li><a href="liber-2-quaestio-080.html">Quaestio 80<br></a></li>
               <li><a href="liber-2-quaestio-081.html">Quaestio 81<br></a></li>
               <li><a href="liber-2-quaestio-082.html">Quaestio 82<br></a></li>
               <li><a href="liber-2-quaestio-083.html">Quaestio 83<br></a></li>
               <li><a href="liber-2-quaestio-084.html">Quaestio 84<br></a></li>
               <li><a href="liber-2-quaestio-085.html">Quaestio 85<br></a></li>
               <li><a href="liber-2-quaestio-086.html">Quaestio 86<br></a></li>
               <li><a href="liber-2-quaestio-087.html">Quaestio 87<br></a></li>
               <li><a href="liber-2-quaestio-088.html">Quaestio 88<br></a></li>
               <li><a href="liber-2-quaestio-089.html">Quaestio 89<br></a></li>
               <li><a href="liber-2-quaestio-090.html">Quaestio 90<br>Over het wezen van de wet </a></li>
               <li><a href="liber-2-quaestio-091.html">Quaestio 91<br>Ovet de verschillende soorten wetten </a></li>
               <li><a href="liber-2-quaestio-092.html">Quaestio 92<br>Over de gevolgen van de wet </a></li>
               <li><a href="liber-2-quaestio-093.html">Quaestio 93<br>Over de eeuwige Wet </a></li>
               <li><a href="liber-2-quaestio-094.html">Quaestio 94<br>Over de natuurwet </a></li>
               <li><a href="liber-2-quaestio-095.html">Quaestio 95<br>Over de menschelijke wet </a></li>
               <li><a href="liber-2-quaestio-096.html">Quaestio 96<br>Over de bevoegdheid van de menschelijke wet </a></li>
               <li><a href="liber-2-quaestio-097.html">Quaestio 97<br>Over de verandering van de wetten </a></li>
               <li><a href="liber-2-quaestio-098.html">Quaestio 98<br>Ovet de Oude Wet </a></li>
               <li><a href="liber-2-quaestio-099.html">Quaestio 99<br>Over de voorschriften van de Oude Wet </a></li>
               <li><a href="liber-2-quaestio-100.html">Quaestio 100<br>Over de zedelijke voorschriften van de Oude Wet </a></li>
               <li><a href="liber-2-quaestio-101.html">Quaestio 101<br>Over de ceremonieel-bepalingen op zich zelf </a></li>
               <li><a href="liber-2-quaestio-102.html">Quaestio 102<br>Over de redenen der ceremonieel-voorschriften </a></li>
               <li><a href="liber-2-quaestio-103.html">Quaestio 103<br>Over den duur der ceremonieel-voorschriften </a></li>
               <li><a href="liber-2-quaestio-104.html">Quaestio 104<br>Over de rechtsregels </a></li>
               <li><a href="liber-2-quaestio-105.html">Quaestio 105<br>Over het wezen der rechtsregels </a></li>
               <li><a href="liber-2-quaestio-106.html">Quaestio 106<br>Over de evangelische wet, die Nieuwe Wet genoemd wordt, op zichzelf beschouwd </a></li>
               <li><a href="liber-2-quaestio-107.html">Quaestio 107<br>Over de verhouding van de Nieuwe Wet tot de Oude Wet </a></li>
               <li><a href="liber-2-quaestio-108.html">Quaestio 108<br>Over den inhoud van de Nieuwe Wet </a></li>
               <li><a href="liber-2-quaestio-109.html">Quaestio 109<br>Over het uiterlijke beginsel der menschelijke daden, nl. de Genade van God </a></li>
               <li><a href="liber-2-quaestio-110.html">Quaestio 110<br>Over het wezen der Genade Gods </a></li>
               <li><a href="liber-2-quaestio-111.html">Quaestio 111<br>Over de verdeeling der Genade </a></li>
               <li><a href="liber-2-quaestio-112.html">Quaestio 112<br>Over de oorzaak der Genade </a></li>
               <li><a href="liber-2-quaestio-113.html">Quaestio 113<br>Over de gevolgen der Genade </a></li>
               <li><a href="liber-2-quaestio-114.html">Quaestio 114<br>Over de verdienste, het gevolg van de Genade van bijstand </a></li>
            </ul>
         </nav>
         <nav id="nav-ternary">
            <ul class="nav-ternary-grid">
               <li><a data-figure="figure-articulus" href="liber-2-quaestio-099.html#articulus">Prooemium</a></li>
               <li><a data-figure="figure-articulus1" href="liber-2-quaestio-099.html#articulus1">Articulus 1<br>Bevat de Oude Wet slechts één voorschrift? </a></li>
               <li><a data-figure="figure-articulus2" href="liber-2-quaestio-099.html#articulus2">Articulus 2<br>Bevat de Oude Wet zedelijke voorschriften? </a></li>
               <li><a data-figure="figure-articulus3" href="liber-2-quaestio-099.html#articulus3">Articulus 3<br>Bevat de Oude Wet, buiten de zedelijke voorschriften, ook ceremonieelvoorschriften?
                     </a></li>
               <li><a data-figure="figure-articulus4" href="liber-2-quaestio-099.html#articulus4">Articulus 4<br>Zijn er buiten de zedelijke en ceremonieelvoorschriften ook nog rechtsregels? </a></li>
               <li><a data-figure="figure-articulus5" href="liber-2-quaestio-099.html#articulus5">Articulus 5<br>Bevat de Oude Wet nog andere voorschriften buiten zedelijke en ceremonieelvoorschriften
                     en rechtsregels? </a></li>
               <li><a data-figure="figure-articulus6" href="liber-2-quaestio-099.html#articulus6">Articulus 6<br>Moest de Oude Wet door tijdelijke beloften en bedreigingen tot de onderhouding der
                     voorschriften aansporen? </a></li>
               <li></li>
            </ul>
         </nav>
         <section class="figure-context" id="articulus">
            <div class="section-content">
               <div class="section-copy">
                  <h1>Prima secundae. Quaestio 99.<br>Over de voorschriften van de Oude Wet .
                  </h1>
                  <h2>Prooemium</h2>
                  <figure id="figure-articulus"><script type="text/javascript">document.write(newShape())</script></figure>
                  <p class="latin pr">Deinde considerandum est de praeceptis veteris legis. Et primo, de distinctione ipsorum;
                     secundo, de singulis generibus distinctis. Circa primum quaeruntur sex. Primo, utrum
                     legis veteris sint plura praecepta, vel unum tantum. Secundo, utrum lex vetus contineat
                     aliqua praecepta moralia. Tertio, utrum praeter moralia contineat caeremonialia. Quarto,
                     utrum contineat, praeter haec, iudicialia. Quinto, utrum praeter ista tria contineat
                     aliqua alia. Sexto, de modo quo lex inducebat ad observantiam praedictorum. (Iª-IIae q. 99 pr.)
                  </p>
                  <p class="nl pr">
                     
                     
                  </p>
               </div>
            </div>
         </section>
         <section class="figure-context" id="articulus1">
            <div class="section-content">
               <div class="section-copy">
                  <h2>Articulus 1.<br>Bevat de Oude Wet slechts één voorschrift? 
                  </h2>
                  <figure id="figure-articulus1"><script type="text/javascript">document.write(newShape())</script></figure>
                  <p class="message">Dit artikel is beschikbaar in Nederlandse vertaling, maar die kan
                     slechts gepubliceerd worden na correctie van de <a href="bronbestanden/Aquino_Summa_10.txt">tekstherkenning</a> van de <a href="bronbestanden/Aquino_Summa_10.pdf">ingescande PDF</a>. Wil je deze website
                     helpen vervolledigen, neem dan contact op met <a href="mailto:info@gelovenleren.net">info@gelovenleren.net</a>!
                  </p>
                  <p class="latin arg">Ad primum sic proceditur. Videtur quod in lege veteri non contineatur nisi unum praeceptum.
                     Lex enim est nihil aliud quam praeceptum, ut supra habitum est. Sed lex vetus est
                     una. Ergo non continet nisi unum praeceptum. (Iª-IIae q. 99 a. 1 arg. 1)
                  </p>
                  <p class="nl arg">
                     
                     
                  </p>
                  <p class="latin arg">Praeterea, apostolus dicit, Rom. XIII, si quod est aliud mandatum, in hoc verbo instauratur,
                     diliges proximum tuum sicut teipsum. Sed istud mandatum est unum. Ergo lex vetus non
                     continet nisi unum mandatum. (Iª-IIae q. 99 a. 1 arg. 2)
                  </p>
                  <p class="nl arg">
                     
                     
                  </p>
                  <p class="latin arg">Praeterea, Matth. VII, dicitur, omnia quaecumque vultis ut faciant vobis homines,
                     et vos facite illis, haec est enim lex et prophetae. Sed tota lex vetus continetur
                     in lege et prophetis. Ergo tota lex vetus non habet nisi unum praeceptum. (Iª-IIae q. 99 a. 1 arg. 3)
                  </p>
                  <p class="nl arg">
                     
                     
                  </p>
                  <p class="latin sc">Sed contra est quod apostolus dicit, ad Ephes. II, legem mandatorum decretis evacuans.
                     Et loquitur de lege veteri, ut patet per Glossam ibidem. Ergo lex vetus continet in
                     se multa mandata. (Iª-IIae q. 99 a. 1 s. c.)
                  </p>
                  <p class="nl sc">
                     
                     
                  </p>
                  <p class="latin co">Respondeo dicendum quod praeceptum legis, cum sit obligatorium, est de aliquo quod
                     fieri debet. Quod autem aliquid debeat fieri, hoc provenit ex necessitate alicuius
                     finis. Unde manifestum est quod de ratione praecepti est quod importet ordinem ad
                     finem, inquantum scilicet illud praecipitur quod est necessarium vel expediens ad
                     finem. Contingit autem ad unum finem multa esse necessaria vel expedientia. Et secundum
                     hoc possunt de diversis rebus dari praecepta inquantum ordinantur ad unum finem. Unde
                     dicendum est quod omnia praecepta legis veteris sunt unum secundum ordinem ad unum
                     finem, sunt tamen multa secundum diversitatem eorum quae ordinantur ad finem illum. (Iª-IIae q. 99 a. 1 co.)
                  </p>
                  <p class="nl co">
                     
                     
                  </p>
                  <p class="latin ad">Ad primum ergo dicendum quod lex vetus dicitur esse una secundum ordinem ad finem
                     unum, et tamen continet diversa praecepta, secundum distinctionem eorum quae ordinat
                     ad finem. Sicut etiam ars aedificativa est una secundum unitatem finis, quia tendit
                     ad aedificationem domus, tamen continet diversa praecepta, secundum diversos actus
                     ad hoc ordinatos. (Iª-IIae q. 99 a. 1 ad 1)
                  </p>
                  <p class="nl ad">
                     
                     
                  </p>
                  <p class="latin ad">Ad secundum dicendum quod, sicut apostolus dicit, I ad Tim. I, finis praecepti caritas
                     est, ad hoc enim omnis lex tendit, ut amicitiam constituat vel hominum ad invicem,
                     vel hominis ad Deum. Et ideo tota lex impletur in hoc uno mandato, diliges proximum
                     tuum sicut teipsum, sicut in quodam fine mandatorum omnium, in dilectione enim proximi
                     includitur etiam Dei dilectio, quando proximus diligitur propter Deum. Unde apostolus
                     hoc unum praeceptum posuit pro duobus quae sunt de dilectione Dei et proximi, de quibus
                     dicit dominus, Matth. XXII, in his duobus mandatis pendet omnis lex et prophetae. (Iª-IIae q. 99 a. 1 ad 2)
                  </p>
                  <p class="nl ad">
                     
                     
                  </p>
                  <p class="latin ad">Ad tertium dicendum quod, sicut dicitur in IX Ethic., amicabilia quae sunt ad alterum,
                     venerunt ex amicabilibus quae sunt homini ad seipsum, dum scilicet homo ita se habet
                     ad alterum sicut ad se. Et ideo in hoc quod dicitur, omnia quaecumque vultis ut faciant
                     vobis homines, et vos facite illis, explicatur quaedam regula dilectionis proximi,
                     quae etiam implicite continetur in hoc quod dicitur, diliges proximum tuum sicut teipsum.
                     Unde est quaedam explicatio istius mandati. (Iª-IIae q. 99 a. 1 ad 3)
                  </p>
                  <p class="nl ad">
                     
                     
                  </p>
               </div>
            </div>
         </section>
         <section class="figure-context" id="articulus2">
            <div class="section-content">
               <div class="section-copy">
                  <h2>Articulus 2.<br>Bevat de Oude Wet zedelijke voorschriften? 
                  </h2>
                  <figure id="figure-articulus2"><script type="text/javascript">document.write(newShape())</script></figure>
                  <p class="message">Dit artikel is beschikbaar in Nederlandse vertaling, maar die kan
                     slechts gepubliceerd worden na correctie van de <a href="bronbestanden/Aquino_Summa_10.txt">tekstherkenning</a> van de <a href="bronbestanden/Aquino_Summa_10.pdf">ingescande PDF</a>. Wil je deze website
                     helpen vervolledigen, neem dan contact op met <a href="mailto:info@gelovenleren.net">info@gelovenleren.net</a>!
                  </p>
                  <p class="latin arg">Ad secundum sic proceditur. Videtur quod lex vetus non contineat praecepta moralia.
                     Lex enim vetus distinguitur a lege naturae, ut supra habitum est. Sed praecepta moralia
                     pertinent ad legem naturae. Ergo non pertinent ad legem veterem. (Iª-IIae q. 99 a. 2 arg. 1)
                  </p>
                  <p class="nl arg">
                     
                     
                  </p>
                  <p class="latin arg">Praeterea, ibi subvenire debuit homini lex divina, ubi deficit ratio humana, sicut
                     patet in his quae ad fidem pertinent, quae sunt supra rationem. Sed ad praecepta moralia
                     ratio hominis sufficere videtur. Ergo praecepta moralia non sunt de lege veteri, quae
                     est lex divina. (Iª-IIae q. 99 a. 2 arg. 2)
                  </p>
                  <p class="nl arg">
                     
                     
                  </p>
                  <p class="latin arg">Praeterea, lex vetus dicitur littera occidens, ut patet II ad Cor. III. Sed praecepta
                     moralia non occidunt, sed vivificant; secundum illud Psalmi CXVIII, in aeternum non
                     obliviscar iustificationes tuas, quia in ipsis vivificasti me. Ergo praecepta moralia
                     non pertinent ad veterem legem. (Iª-IIae q. 99 a. 2 arg. 3)
                  </p>
                  <p class="nl arg">
                     
                     
                  </p>
                  <p class="latin sc">Sed contra est quod dicitur Eccli. XVII, addidit illis disciplinam, et legem vitae
                     haereditavit eos. Disciplina autem pertinet ad mores, dicit enim Glossa ad Heb. XII,
                     super illud, omnis disciplina etc., disciplina est eruditio morum per difficilia.
                     Ergo lex a Deo data, praecepta moralia continebat. (Iª-IIae q. 99 a. 2 s. c.)
                  </p>
                  <p class="nl sc">
                     
                     
                  </p>
                  <p class="latin co">Respondeo dicendum quod lex vetus continebat praecepta quaedam moralia, ut patet Exod.
                     XX, non occides, non furtum facies. Et hoc rationabiliter. Nam sicut intentio principalis
                     legis humanae est ut faciat amicitiam hominum ad invicem; ita intentio legis divinae
                     est ut constituat principaliter amicitiam hominis ad Deum. Cum autem similitudo sit
                     ratio amoris, secundum illud Eccli. XIII, omne animal diligit simile sibi; impossibile
                     est esse amicitiam hominis ad Deum, qui est optimus, nisi homines boni efficiantur,
                     unde dicitur Levit. XIX, sancti eritis, quoniam ego sanctus sum. Bonitas autem hominis
                     est virtus, quae facit bonum habentem. Et ideo oportuit praecepta legis veteris etiam
                     de actibus virtutum dari. Et haec sunt moralia legis praecepta. (Iª-IIae q. 99 a. 2 co.)
                  </p>
                  <p class="nl co">
                     
                     
                  </p>
                  <p class="latin ad">Ad primum ergo dicendum quod lex vetus distinguitur a lege naturae non tanquam ab
                     ea omnino aliena, sed tanquam aliquid ei superaddens. Sicut enim gratia praesupponit
                     naturam, ita oportet quod lex divina praesupponat legem naturalem. (Iª-IIae q. 99 a. 2 ad 1)
                  </p>
                  <p class="nl ad">
                     
                     
                  </p>
                  <p class="latin ad">Ad secundum dicendum quod legi divinae conveniens erat ut non solum provideret homini
                     in his ad quae ratio non potest, sed etiam in his circa quae contingit rationem hominis
                     impediri. Ratio autem hominis circa praecepta moralia, quantum ad ipsa communissima
                     praecepta legis naturae, non poterat errare in universali, sed tamen, propter consuetudinem
                     peccandi, obscurabatur in particularibus agendis. Circa alia vero praecepta moralia,
                     quae sunt quasi conclusiones deductae ex communibus principiis legis naturae, multorum
                     ratio oberrabat, ita ut quaedam quae secundum se sunt mala, ratio multorum licita
                     iudicaret. Unde oportuit contra utrumque defectum homini subveniri per auctoritatem
                     legis divinae. Sicut etiam inter credenda nobis proponuntur non solum ea ad quae ratio
                     attingere non potest, ut Deum esse trinum; sed etiam ea ad quae ratio recta pertingere
                     potest, ut Deum esse unum; ad excludendum rationis humanae errorem, qui accidebat
                     in multis. (Iª-IIae q. 99 a. 2 ad 2)
                  </p>
                  <p class="nl ad">
                     
                     
                  </p>
                  <p class="latin ad">Ad tertium dicendum quod, sicut Augustinus probat in libro de spiritu et littera,
                     etiam littera legis quantum ad praecepta moralia, occidere dicitur occasionaliter,
                     inquantum scilicet praecipit quod bonum est, non praebens auxilium gratiae ad implendum. (Iª-IIae q. 99 a. 2 ad 3)
                  </p>
                  <p class="nl ad">
                     
                     
                  </p>
               </div>
            </div>
         </section>
         <section class="figure-context" id="articulus3">
            <div class="section-content">
               <div class="section-copy">
                  <h2>Articulus 3.<br>Bevat de Oude Wet, buiten de zedelijke voorschriften, ook ceremonieelvoorschriften?
                     
                  </h2>
                  <figure id="figure-articulus3"><script type="text/javascript">document.write(newShape())</script></figure>
                  <p class="message">Dit artikel is beschikbaar in Nederlandse vertaling, maar die kan
                     slechts gepubliceerd worden na correctie van de <a href="bronbestanden/Aquino_Summa_10.txt">tekstherkenning</a> van de <a href="bronbestanden/Aquino_Summa_10.pdf">ingescande PDF</a>. Wil je deze website
                     helpen vervolledigen, neem dan contact op met <a href="mailto:info@gelovenleren.net">info@gelovenleren.net</a>!
                  </p>
                  <p class="latin arg">Ad tertium sic proceditur. Videtur quod lex vetus non contineat praecepta caeremonialia,
                     praeter moralia. Omnis enim lex quae hominibus datur, est directiva humanorum actuum.
                     Actus autem humani morales dicuntur, ut supra dictum est. Ergo videtur quod in lege
                     veteri hominibus data, non debeant contineri nisi praecepta moralia. (Iª-IIae q. 99 a. 3 arg. 1)
                  </p>
                  <p class="nl arg">
                     
                     
                  </p>
                  <p class="latin arg">Praeterea, praecepta quae dicuntur caeremonialia, videntur ad divinum cultum pertinere.
                     Sed divinus cultus est actus virtutis, scilicet religionis, quae, ut Tullius dicit
                     in sua Rhetoric., divinae naturae cultum caeremoniamque affert. Cum igitur praecepta
                     moralia sint de actibus virtutum, ut dictum est, videtur quod praecepta caeremonialia
                     non sint distinguenda a moralibus. (Iª-IIae q. 99 a. 3 arg. 2)
                  </p>
                  <p class="nl arg">
                     
                     
                  </p>
                  <p class="latin arg">Praeterea, praecepta caeremonialia esse videntur quae figurative aliquid significant.
                     Sed sicut Augustinus dicit, in II de Doctr. Christ., verba inter homines obtinuerunt
                     principatum significandi. Ergo nulla necessitas fuit ut in lege continerentur praecepta
                     caeremonialia de aliquibus actibus figurativis. (Iª-IIae q. 99 a. 3 arg. 3)
                  </p>
                  <p class="nl arg">
                     
                     
                  </p>
                  <p class="latin sc">Sed contra est quod dicitur Deut. IV, decem verba scripsit in duabus tabulis lapideis,
                     mihique mandavit in illo tempore ut docerem vos caeremonias et iudicia quae facere
                     deberetis. Sed decem praecepta legis sunt moralia. Ergo praeter praecepta moralia
                     sunt etiam alia praecepta caeremonialia. (Iª-IIae q. 99 a. 3 s. c.)
                  </p>
                  <p class="nl sc">
                     
                     
                  </p>
                  <p class="latin co">Respondeo dicendum quod, sicut dictum est, lex divina principaliter instituitur ad
                     ordinandum homines ad Deum; lex autem humana principaliter ad ordinandum homines ad
                     invicem. Et ideo leges humanae non curaverunt aliquid instituere de cultu divino nisi
                     in ordine ad bonum commune hominum, et propter hoc etiam multa confinxerunt circa
                     res divinas, secundum quod videbatur eis expediens ad informandos mores hominum; sicut
                     patet in ritu gentilium. Sed lex divina e converso homines ad invicem ordinavit secundum
                     quod conveniebat ordini qui est in Deum, quem principaliter intendebat. Ordinatur
                     autem homo in Deum non solum per interiores actus mentis, qui sunt credere, sperare
                     et amare; sed etiam per quaedam exteriora opera, quibus homo divinam servitutem profitetur.
                     Et ista opera dicuntur ad cultum Dei pertinere. Qui quidem cultus caeremonia vocatur,
                     quasi munia, idest dona, Caereris, quae dicebatur dea frugum, ut quidam dicunt, eo
                     quod primo ex frugibus oblationes Deo offerebantur. Sive, ut maximus Valerius refert,
                     nomen caeremoniae introductum est ad significandum cultum divinum apud Latinos, a
                     quodam oppido iuxta Romam, quod Caere vocabatur, eo quod, Roma capta a gallis, illuc
                     sacra Romanorum ablata sunt, et reverentissime habita. Sic igitur illa praecepta quae
                     in lege pertinent ad cultum Dei, specialiter caeremonialia dicuntur. (Iª-IIae q. 99 a. 3 co.)
                  </p>
                  <p class="nl co">
                     
                     
                  </p>
                  <p class="latin ad">Ad primum ergo dicendum quod humani actus se extendunt etiam ad cultum divinum. Et
                     ideo etiam de his continet praecepta lex vetus hominibus data. (Iª-IIae q. 99 a. 3 ad 1)
                  </p>
                  <p class="nl ad">
                     
                     
                  </p>
                  <p class="latin ad">Ad secundum dicendum quod, sicut supra dictum est, praecepta legis naturae communia
                     sunt, et indigent determinatione. Determinantur autem et per legem humanam, et per
                     legem divinam. Et sicut ipsae determinationes quae fiunt per legem humanam, non dicuntur
                     esse de lege naturae, sed de iure positivo; ita ipsae determinationes praeceptorum
                     legis naturae quae fiunt per legem divinam, distinguuntur a praeceptis moralibus,
                     quae pertinent ad legem naturae. Colere ergo Deum, cum sit actus virtutis, pertinet
                     ad praeceptum morale, sed determinatio huius praecepti, ut scilicet colatur talibus
                     hostiis et talibus muneribus, hoc pertinet ad praecepta caeremonialia. Et ideo praecepta
                     caeremonialia distinguuntur a praeceptis moralibus. (Iª-IIae q. 99 a. 3 ad 2)
                  </p>
                  <p class="nl ad">
                     
                     
                  </p>
                  <p class="latin ad">Ad tertium dicendum quod, sicut Dionysius dicit, I cap. Cael. Hier., divina hominibus
                     manifestari non possunt nisi sub aliquibus similitudinibus sensibilibus. Ipsae autem
                     similitudines magis movent animum quando non solum verbo exprimuntur, sed etiam sensui
                     offeruntur. Et ideo divina traduntur in Scripturis non solum per similitudines verbo
                     expressas, sicut patet in metaphoricis locutionibus; sed etiam per similitudines rerum
                     quae visui proponuntur, quod pertinet ad praecepta caeremonialia. (Iª-IIae q. 99 a. 3 ad 3)
                  </p>
                  <p class="nl ad">
                     
                     
                  </p>
               </div>
            </div>
         </section>
         <section class="figure-context" id="articulus4">
            <div class="section-content">
               <div class="section-copy">
                  <h2>Articulus 4.<br>Zijn er buiten de zedelijke en ceremonieelvoorschriften ook nog rechtsregels? 
                  </h2>
                  <figure id="figure-articulus4"><script type="text/javascript">document.write(newShape())</script></figure>
                  <p class="message">Dit artikel is beschikbaar in Nederlandse vertaling, maar die kan
                     slechts gepubliceerd worden na correctie van de <a href="bronbestanden/Aquino_Summa_10.txt">tekstherkenning</a> van de <a href="bronbestanden/Aquino_Summa_10.pdf">ingescande PDF</a>. Wil je deze website
                     helpen vervolledigen, neem dan contact op met <a href="mailto:info@gelovenleren.net">info@gelovenleren.net</a>!
                  </p>
                  <p class="latin arg">Ad quartum sic proceditur. Videtur quod praeter praecepta moralia et caeremonialia,
                     non sint aliqua praecepta iudicialia in veteri lege. Dicit enim Augustinus, contra
                     Faustum, quod in lege veteri sunt praecepta vitae agendae, et praecepta vitae significandae.
                     Sed praecepta vitae agendae sunt moralia; praecepta autem vitae significandae sunt
                     caeremonialia. Ergo praeter haec duo genera praeceptorum, non sunt ponenda in lege
                     alia praecepta iudicialia. (Iª-IIae q. 99 a. 4 arg. 1)
                  </p>
                  <p class="nl arg">
                     
                     
                  </p>
                  <p class="latin arg">Praeterea, super illud Psalmi CXVIII, a iudiciis tuis non declinavi, dicit Glossa,
                     idest ab his quae constituisti regulam vivendi. Sed regula vivendi pertinet ad praecepta
                     moralia. Ergo praecepta iudicialia non sunt distinguenda a moralibus. (Iª-IIae q. 99 a. 4 arg. 2)
                  </p>
                  <p class="nl arg">
                     
                     
                  </p>
                  <p class="latin arg">Praeterea, iudicium videtur esse actus iustitiae; secundum illud Psalmi XCIII, quoadusque
                     iustitia convertatur in iudicium. Sed actus iustitiae, sicut et actus ceterarum virtutum,
                     pertinet ad praecepta moralia. Ergo praecepta moralia includunt in se iudicialia,
                     et sic non debent ab eis distingui. (Iª-IIae q. 99 a. 4 arg. 3)
                  </p>
                  <p class="nl arg">
                     
                     
                  </p>
                  <p class="latin sc">Sed contra est quod dicitur Deut. VI, haec sunt praecepta et caeremoniae atque iudicia.
                     Praecepta autem antonomastice dicuntur moralia. Ergo praeter praecepta moralia et
                     caeremonialia, sunt etiam iudicialia. (Iª-IIae q. 99 a. 4 s. c.)
                  </p>
                  <p class="nl sc">
                     
                     
                  </p>
                  <p class="latin co">Respondeo dicendum quod, sicut dictum est, ad legem divinam pertinet ut ordinet homines
                     ad invicem et ad Deum. Utrumque autem horum in communi quidem pertinet ad dictamen
                     legis naturae, ad quod referuntur moralia praecepta, sed oportet quod determinetur
                     utrumque per legem divinam vel humanam, quia principia naturaliter nota sunt communia
                     tam in speculativis quam in activis. Sicut igitur determinatio communis praecepti
                     de cultu divino fit per praecepta caeremonialia, sic et determinatio communis praecepti
                     de iustitia observanda inter homines, determinatur per praecepta iudicialia. Et secundum
                     hoc, oportet tria praecepta legis veteris ponere; scilicet moralia, quae sunt de dictamine
                     legis naturae; caeremonialia, quae sunt determinationes cultus divini; et iudicialia,
                     quae sunt determinationes iustitiae inter homines observandae. Unde cum apostolus,
                     Rom. VII, dixisset quod lex est sancta, subiungit quod mandatum est iustum et sanctum
                     et bonum, iustum quidem, quantum ad iudicialia; sanctum, quantum ad caeremonialia
                     (nam sanctum dicitur quod est Deo dicatum); bonum, idest honestum, quantum ad moralia. (Iª-IIae q. 99 a. 4 co.)
                  </p>
                  <p class="nl co">
                     
                     
                  </p>
                  <p class="latin ad">Ad primum ergo dicendum quod tam praecepta moralia, quam etiam iudicialia, pertinent
                     ad directionem vitae humanae. Et ideo utraque continentur sub uno membro illorum quae
                     ponit Augustinus, scilicet sub praeceptis vitae agendae. (Iª-IIae q. 99 a. 4 ad 1)
                  </p>
                  <p class="nl ad">
                     
                     
                  </p>
                  <p class="latin ad">Ad secundum dicendum quod iudicium significat executionem iustitiae, quae quidem est
                     secundum applicationem rationis ad aliqua particularia determinate. Unde praecepta
                     iudicialia communicant in aliquo cum moralibus, inquantum scilicet a ratione derivantur;
                     et in aliquo cum caeremonialibus, inquantum scilicet sunt quaedam determinationes
                     communium praeceptorum. Et ideo quandoque sub iudiciis comprehenduntur praecepta iudicialia
                     et moralia, sicut Deut. V, audi, Israel, caeremonias atque iudicia; quandoque vero
                     iudicialia et caeremonialia, sicut Levit. XVIII, facietis iudicia mea, et praecepta
                     mea servabitis, ubi praecepta ad moralia referuntur, iudicia vero ad iudicialia et
                     caeremonialia. (Iª-IIae q. 99 a. 4 ad 2)
                  </p>
                  <p class="nl ad">
                     
                     
                  </p>
                  <p class="latin ad">Ad tertium dicendum quod actus iustitiae in generali pertinet ad praecepta moralia,
                     sed determinatio eius in speciali pertinet ad praecepta iudicialia. (Iª-IIae q. 99 a. 4 ad 3)
                  </p>
                  <p class="nl ad">
                     
                     
                  </p>
               </div>
            </div>
         </section>
         <section class="figure-context" id="articulus5">
            <div class="section-content">
               <div class="section-copy">
                  <h2>Articulus 5.<br>Bevat de Oude Wet nog andere voorschriften buiten zedelijke en ceremonieelvoorschriften
                     en rechtsregels? 
                  </h2>
                  <figure id="figure-articulus5"><script type="text/javascript">document.write(newShape())</script></figure>
                  <p class="message">Dit artikel is beschikbaar in Nederlandse vertaling, maar die kan
                     slechts gepubliceerd worden na correctie van de <a href="bronbestanden/Aquino_Summa_10.txt">tekstherkenning</a> van de <a href="bronbestanden/Aquino_Summa_10.pdf">ingescande PDF</a>. Wil je deze website
                     helpen vervolledigen, neem dan contact op met <a href="mailto:info@gelovenleren.net">info@gelovenleren.net</a>!
                  </p>
                  <p class="latin arg">Ad quintum sic proceditur. Videtur quod aliqua alia praecepta contineantur in lege
                     veteri praeter moralia, iudicialia et caeremonialia. Iudicialia enim praecepta pertinent
                     ad actum iustitiae, quae est hominis ad hominem; caeremonialia vero pertinent ad actum
                     religionis, qua Deus colitur. Sed praeter has sunt multae aliae virtutes, scilicet
                     temperantia, fortitudo, liberalitas, et aliae plures, ut supra dictum est. Ergo praeter
                     praedicta oportet plura alia in lege veteri contineri. (Iª-IIae q. 99 a. 5 arg. 1)
                  </p>
                  <p class="nl arg">
                     
                     
                  </p>
                  <p class="latin arg">Praeterea, Deut. XI dicitur, ama dominum Deum tuum, et observa eius praecepta et caeremonias
                     et iudicia atque mandata. Sed praecepta pertinent ad moralia, ut dictum est. Ergo
                     praeter moralia, iudicialia et caeremonialia, adhuc alia continentur in lege, quae
                     dicuntur mandata. (Iª-IIae q. 99 a. 5 arg. 2)
                  </p>
                  <p class="nl arg">
                     
                     
                  </p>
                  <p class="latin arg">Praeterea, Deut. VI dicitur, custodi praecepta domini Dei tui, ac testimonia et caeremonias
                     quas tibi praecepi. Ergo praeter omnia praedicta adhuc in lege testimonia continentur. (Iª-IIae q. 99 a. 5 arg. 3)
                  </p>
                  <p class="nl arg">
                     
                     
                  </p>
                  <p class="latin arg">Praeterea, in Psalmo CXVIII dicitur, in aeternum non obliviscar iustificationes tuas,
                     Glossa, idest legem. Ergo praecepta legis veteris non solum sunt moralia, caeremonialia
                     et iudicialia, sed etiam iustificationes. (Iª-IIae q. 99 a. 5 arg. 4)
                  </p>
                  <p class="nl arg">
                     
                     
                  </p>
                  <p class="latin sc">Sed contra est quod dicitur Deut. VI, haec sunt praecepta et caeremoniae atque iudicia
                     quae mandavit dominus Deus vobis. Et haec ponuntur in principio legis. Ergo omnia
                     praecepta legis sub his comprehenduntur. (Iª-IIae q. 99 a. 5 s. c.)
                  </p>
                  <p class="nl sc">
                     
                     
                  </p>
                  <p class="latin co">Respondeo dicendum quod in lege ponuntur aliqua tanquam praecepta; aliqua vero tanquam
                     ad praeceptorum adimpletionem ordinata. Praecepta quidem sunt de his quae sunt agenda.
                     Ad quorum impletionem ex duobus homo inducitur, scilicet ex auctoritate praecipientis;
                     et ex utilitate impletionis, quae quidem est consecutio alicuius boni utilis, delectabilis
                     vel honesti, aut fuga alicuius mali contrarii. Oportuit igitur in veteri lege proponi
                     quaedam quae auctoritatem Dei praecipientis indicarent, sicut illud Deut. VI, audi,
                     Israel, dominus Deus tuus Deus unus est; et illud Gen. I, in principio creavit Deus
                     caelum et terram. Et huiusmodi dicuntur testimonia. Oportuit etiam quod in lege proponerentur
                     quaedam praemia observantium legem, et poenae transgredientium, ut patet Deut. XXVIII,
                     si audieris vocem domini Dei tui, faciet te excelsiorem cunctis gentibus, et cetera.
                     Et huiusmodi dicuntur iustificationes, secundum quod Deus aliquos iuste punit vel
                     praemiat. Ipsa autem agenda sub praecepto non cadunt nisi inquantum habent aliquam
                     debiti rationem. Est autem duplex debitum, unum quidem secundum regulam rationis,
                     aliud autem secundum regulam legis determinantis; sicut philosophus, in V Ethic.,
                     distinguit duplex iustum, scilicet morale et legale. Debitum autem morale est duplex,
                     dictat enim ratio aliquid faciendum vel tanquam necessarium, sine quo non potest esse
                     ordo virtutis; vel tanquam utile ad hoc quod ordo virtutis melius conservetur. Et
                     secundum hoc, quaedam moralium praecise praecipiuntur vel prohibentur in lege, sicut,
                     non occides, non furtum facies. Et haec proprie dicuntur praecepta. Quaedam vero praecipiuntur
                     vel prohibentur, non quasi praecise debita, sed propter melius. Et ista possunt dici
                     mandata, quia quandam inductionem habent et persuasionem. Sicut illud Exod. XXII,
                     si pignus acceperis vestimentum a proximo tuo, ante solis occasum reddas ei; et aliqua
                     similia. Unde Hieronymus dicit quod in praeceptis est iustitia, in mandatis vero caritas.
                     Debitum autem ex determinatione legis, in rebus quidem humanis pertinet ad iudicialia;
                     in rebus autem divinis, ad caeremonialia. Quamvis etiam ea quae pertinent ad poenam
                     vel praemia, dici possint testimonia, inquantum sunt protestationes quaedam divinae
                     iustitiae. Omnia vero praecepta legis possunt dici iustificationes, inquantum sunt
                     quaedam executiones legalis iustitiae. Possunt etiam aliter mandata a praeceptis distingui,
                     ut praecepta dicantur quae Deus per seipsum iussit; mandata autem, quae per alios
                     mandavit, ut ipsum nomen sonare videtur. Ex quibus omnibus apparet quod omnia legis
                     praecepta continentur sub moralibus, caeremonialibus et iudicialibus, alia vero non
                     habent rationem praeceptorum, sed ordinantur ad praeceptorum observationem, ut dictum
                     est. (Iª-IIae q. 99 a. 5 co.)
                  </p>
                  <p class="nl co">
                     
                     
                  </p>
                  <p class="latin ad">Ad primum ergo dicendum quod sola iustitia, inter alias virtutes, importat rationem
                     debiti. Et ideo moralia intantum sunt lege determinabilia, inquantum pertinent ad
                     iustitiam, cuius etiam quaedam pars est religio, ut Tullius dicit. Unde iustum legale
                     non potest esse aliquod praeter caeremonialia et iudicialia praecepta. (Iª-IIae q. 99 a. 5 ad 1)
                  </p>
                  <p class="nl ad">
                     
                     
                  </p>
                  <p class="latin ad">Ad alia patet responsio per ea quae dicta sunt. (Iª-IIae q. 99 a. 5 ad 2)</p>
                  <p class="nl ad">
                     
                     
                  </p>
               </div>
            </div>
         </section>
         <section class="figure-context" id="articulus6">
            <div class="section-content">
               <div class="section-copy">
                  <h2>Articulus 6.<br>Moest de Oude Wet door tijdelijke beloften en bedreigingen tot de onderhouding der
                     voorschriften aansporen? 
                  </h2>
                  <figure id="figure-articulus6"><script type="text/javascript">document.write(newShape())</script></figure>
                  <p class="message">Dit artikel is beschikbaar in Nederlandse vertaling, maar die kan
                     slechts gepubliceerd worden na correctie van de <a href="bronbestanden/Aquino_Summa_10.txt">tekstherkenning</a> van de <a href="bronbestanden/Aquino_Summa_10.pdf">ingescande PDF</a>. Wil je deze website
                     helpen vervolledigen, neem dan contact op met <a href="mailto:info@gelovenleren.net">info@gelovenleren.net</a>!
                  </p>
                  <p class="latin arg">Ad sextum sic proceditur. Videtur quod lex vetus non debuerit inducere ad observantiam
                     praeceptorum per temporales promissiones et comminationes. Intentio enim legis divinae
                     est ut homines Deo subdat per timorem et amorem, unde dicitur Deut. X, et nunc, Israel,
                     quid dominus Deus tuus petit a te, nisi ut timeas dominum Deum tuum, et ambules in
                     viis eius, et diligas eum? Sed cupiditas rerum temporalium abducit a Deo, dicit enim
                     Augustinus, in libro octoginta trium quaest., quod venenum caritatis est cupiditas.
                     Ergo promissiones et comminationes temporales videntur contrariari intentioni legislatoris,
                     quod facit legem reprobabilem, ut patet per philosophum, in II Polit. (Iª-IIae q. 99 a. 6 arg. 1)
                  </p>
                  <p class="nl arg">
                     
                     
                  </p>
                  <p class="latin arg">Praeterea, lex divina est excellentior quam lex humana. Videmus autem in scientiis
                     quod quanto aliqua est altior, tanto per altiora media procedit. Ergo cum lex humana
                     procedat ad inducendum homines per temporales comminationes et promissiones, lex divina
                     non debuit ex his procedere, sed per aliqua maiora. (Iª-IIae q. 99 a. 6 arg. 2)
                  </p>
                  <p class="nl arg">
                     
                     
                  </p>
                  <p class="latin arg">Praeterea, illud non potest esse praemium iustitiae vel poena culpae, quod aequaliter
                     evenit et bonis et malis. Sed sicut dicitur Eccle. IX, universa, temporalia, aeque
                     eveniunt iusto et impio, bono et malo, mundo et immundo, immolanti victimas et sacrificia
                     contemnenti. Ergo temporalia bona vel mala non convenienter ponuntur ut poenae vel
                     praemia mandatorum legis divinae. (Iª-IIae q. 99 a. 6 arg. 3)
                  </p>
                  <p class="nl arg">
                     
                     
                  </p>
                  <p class="latin sc">Sed contra est quod dicitur Isaiae I, si volueritis, et audieritis me, bona terrae
                     comedetis. Quod si nolueritis, et me ad iracundiam provocaveritis, gladius devorabit
                     vos. (Iª-IIae q. 99 a. 6 s. c.)
                  </p>
                  <p class="nl sc">
                     
                     
                  </p>
                  <p class="latin co">Respondeo dicendum quod, sicut in scientiis speculativis inducuntur homines ad assentiendum
                     conclusionibus per media syllogistica, ita etiam in quibuslibet legibus homines inducuntur
                     ad observantias praeceptorum per poenas et praemia. Videmus autem in scientiis speculativis
                     quod media proponuntur auditori secundum eius conditionem, unde oportet ordinate in
                     scientiis procedere, ut ex notioribus disciplina incipiat. Ita etiam oportet eum qui
                     vult inducere hominem ad observantiam praeceptorum, ut ex illis eum movere incipiat
                     quae sunt in eius affectu, sicut pueri provocantur ad aliquid faciendum aliquibus
                     puerilibus munusculis. Dictum est autem supra quod lex vetus disponebat ad Christum
                     sicut imperfectum ad perfectum, unde dabatur populo adhuc imperfecto in comparatione
                     ad perfectionem quae erat futura per Christum, et ideo populus ille comparatur puero
                     sub paedagogo existenti, ut patet Galat. III. Perfectio autem hominis est ut, contemptis
                     temporalibus, spiritualibus inhaereat, ut patet per illud quod apostolus dicit, Philipp.
                     III, quae quidem retro sunt obliviscens, ad ea quae priora sunt me extendo. Quicumque
                     ergo perfecti sumus, hoc sentiamus. Imperfectorum autem est quod temporalia bona desiderent,
                     in ordine tamen ad Deum. Perversorum autem est quod in temporalibus bonis finem constituant.
                     Unde legi veteri conveniebat ut per temporalia, quae erant in affectu hominum imperfectorum,
                     manuduceret homines ad Deum. (Iª-IIae q. 99 a. 6 co.)
                  </p>
                  <p class="nl co">
                     
                     
                  </p>
                  <p class="latin ad">Ad primum ergo dicendum quod cupiditas, qua homo constituit finem in temporalibus
                     bonis, est caritatis venenum. Sed consecutio temporalium bonorum quae homo desiderat
                     in ordine ad Deum, est quaedam via inducens imperfectos ad Dei amorem; secundum illud
                     Psalmi XLVIII, confitebitur tibi cum benefeceris illi. (Iª-IIae q. 99 a. 6 ad 1)
                  </p>
                  <p class="nl ad">
                     
                     
                  </p>
                  <p class="latin ad">Ad secundum dicendum quod lex humana inducit homines ex temporalibus praemiis vel
                     poenis per homines inducendis, lex vero divina ex praemiis vel poenis exhibendis per
                     Deum. Et in hoc procedit per media altiora. (Iª-IIae q. 99 a. 6 ad 2)
                  </p>
                  <p class="nl ad">
                     
                     
                  </p>
                  <p class="latin ad">Ad tertium dicendum quod, sicut patet historias veteris testamenti revolventi, communis
                     status populi semper sub lege in prosperitate fuit, quandiu legem observabant; et
                     statim declinantes a praeceptis legis, in multas adversitates incidebant. Sed aliquae
                     personae particulares etiam iustitiam legis observantes, in aliquas adversitates incidebant,
                     vel quia iam erant spirituales effecti, ut per hoc magis ab affectu temporalium abstraherentur,
                     et eorum virtus probata redderetur; aut quia, opera legis exterius implentes, cor
                     totum habebant in temporalibus defixum et a Deo elongatum, secundum quod dicitur Isaiae
                     XXIX, populus hic labiis me honorat, cor autem eorum longe est a me. (Iª-IIae q. 99 a. 6 ad 3)
                  </p>
                  <p class="nl ad">
                     
                     
                  </p>
               </div>
            </div>
         </section>
      </main>
      <footer>
         <p>Website design based on a project from <a href="https://www.c82.net/">Nicholas Rougeux</a> &nbsp; &nbsp; bluntly adapted by <a href="http://www.gelovenleren.net/">Geloven Leren</a></p> &nbsp; &nbsp; <span id="longs">ſ → s</span></footer>
   </body>
</html>